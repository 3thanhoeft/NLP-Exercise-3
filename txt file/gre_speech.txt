Ωστόσο, σημείωσε ότι είναι οξύμωρο να ζητάει ο κ. Μεϊμαράκης συνεργασία και να πείσει ότι δεν έχουμε διαφορές. Διεκδικούμε ισχυρή εντολή από το λαό για να συνεχίσουμε την προσπάθεια που ξεκινήσαμε , για να μη πραγματοποιηθεί το σχέδιο των πιο ακραίων συντηρητικών κύκλων της Ευρώπης.
“Το κρίσιμο δίλημμα είναι αν θα κυβερνήσει ο ΣΥΡΙΖΑ ή η ΝΔ φέρνοντας μαζί και όλες τις αμαρτίες του παρελθόντος. Αυτό είναι το διακύβευμα των εκλογών” τόνισε ο κ. Τσίπρας, λέγοντας ότι ο ΣΥΡΙΖΑ έχει αποδείξει ότι μπορεί να κάνει  συνεργασίες.
“Κερδίσαμε πολλά, εφαρμόσαμε αυτούς τους 6 μήνες μια σειρά από φιλολαϊκά μέτρα. Φέραμε μια συμφωνία που έχει δυσκολίες αλλά δίνει τη δυνατότητα προοπτικής. Αυτή τη συμφωνία θα την τηρήσουμε προσπαθώντας στα κρίσιμα σημεία και στα ανοιχτά θέματα να δώσουμε τη μάχη ώστε να πετύχουμε όσο το δυνατόν περισσότερα”, επισήμανε .
“Πρέπει να τηρηθεί η συμφωνία με στόχο να βρούμε ταυτόχρονα αντισταθμιστικά μέτρα με στόχο να ξεφύγουμε το γρηγορότερο δυνατό από τη μέγγενη της επιτροπείας και αυτό θα γίνει αν θα καταφέρουμε-και πιστεύω ότι θα καταφέρουμε- την ελάφρυνση του χρέους, την επιστροφή στην ανάπτυξη που υπολογίζουμε το τελευταίο εξάμηνο του 2016 και την αλλαγή των κακώς κειμένων, με σημαντικές μεταρρυθμιστικές τομές” συνέχισε ο κ. Τσίπρας.  
“Ο δρόμος της δραχμής δεν είναι δρόμος εξόδου από την κρίση. Ο δρόμος της διεξόδου μέσα από την σκληρή διαπραγμάτευση και της διεξόδου μέσα από σχέδιο είναι ο μόνος δρόμος και αυτόν θα ακολουθήσουμε” 
Ο κ. Τσίπρας είπε ότι γίνεται μεγάλη προσπάθεια να δημιουργηθεί ένα τεχνητό δίλημμα στο λαό γιατί όλοι γνωρίζουν ότι με απλά μαθηματικά ότι το πρώτο κόμμα θα κάνει κυβέρνηση. “Προσπαθούν να δημιουργήσουν το ψευδές αίσθημα ότι όλοι το ίδιο είμαστε. Υπάρχουν πολύ μεγάλες διαφορές όμως” ανέφερε. 
Τσίπρας: Αποφεύγουμε το κούρεμα των καταθέσεων
Τη βεβαιότητα ότι με τη συμφωνία που έφερε η κυβέρνηση ΣΥΡΙΖΑ – ΑΝΕΛ διασφαλίζονται οι τραπεζικές καταθέσεις εξέφρασε ο πρόεδρος του ΣΥΡΙΖΑ, Αλέξης Τσίπρας στη συνέντευξη Τύπου που παραχώρησε από τη ΔΕΘ.
Απαντώντας σε ερώτηση για το ότι η Νέα Δημοκρατία κατηγορεί το κόμμα του και τον ίδιο, ότι κόστισαν 90 δισ. στον ελληνικό λαό, ο κ. Τσίπρας απάντησε:
«Η Νέα δημοκρατία προσπαθεί το τελευταίο διάστημα να δημιουργήσει την εντύπωση, ότι για όλα τα δεινά που μας έχουν βρει, φταίνε οι έξι μήνες που ο ΣΥΡΙΖΑ προσπάθησε να βγάλει τη χώρα από αυτή τη μέγγενη. Είναι αστείο αυτό το ποσό (σ.σ 90 δισ.)» και συνέχισε:
«Η ΝΔ μας έλεγε ότι δεν φέραμε ούτε ένα ευρώ. Αργότερα μας έλεγε η ΝΔ ψηφίστε τη συμφωνία του Γιούνκερ, στο δημοψήφισμα ήταν υπέρ του ναι σε μία συμφωνία με μικρότερη χρηματοδότηση από αυτή που πετύχαμε. Με αυτά τα 83 δισ. καλύπτουμε τις χρηματοδοτικές ανάγκες της επόμενης τριετίας».
«Τα capital controls διεύρυναν τις ανάγκες του τραπεζικού συστήματος. Ωστόσο αποφεύγουμε το κούρεμα των καταθέσεων. Διασφαλίζονται οι καταθέσεις στις τράπεζες. Αυτά είναι αστεία πράγματα. Πρέπει ο Ελληνικός λαός να γνωρίζει ότι έτσι όπως μάτωσε, για να σταματήσει να ματώνει, έτσι θα πορευθεί και το επόμενο διάστημα. Ο Ελληνικός λαός σήμερα έχει πλήρη επίγνωσή ότι έχει να κάνει με μία πατριωτική δύναμη και μια δύναμη πλειοψηφίας», είπε σε σχέση με τα capital controls αλλά και τις καταθέσεις.
