Αν και γραμμένη Αικατερίνη στα επίσημα χαρτιά, θα τη φωνάζανε Κατίνα-Κατερίνα-Κατινάκι τις καθημερνές, Κάτια-Κατιούλα τις Κυριακές, Κατίγκω στη ροή του ποταμού που με τα χρόνια ήταν στο γραμμένο του να γίνει χείμαρρος θολός με μουχλιασμένα, γλιτσερά νερά τον χειμώνα, ξεροπόταμος με σκουπίδια απ’ αυτά τα πλαστικά και τις κονσέρβες το καλοκαίρι. Αλλά αυτή με τη δική της και μόνο θέληση, μ’ ένα παγκάκι ορμητήριο που θα το υπεράσπιζε όσο και όπως μπορούσε μέχρι τέλους, θα γινόταν η αμετανόητη Κάκια, κι ας είχαν όλοι αντιδράσει, εφόσον το βαφτιστικό που της δώσανε ήταν προς τιμήν της μητέρας του νονού της, είχε βουρκώσει, της έλεγαν χρόνια πολλά αργότερα, η γιαγιά απ’ τη μεριά της μάνας της, γιατί η πρώτη εγγόνα της, χωρίς καθόλου να το έχει προσπαθήσει ή απαιτήσει η οικογένεια, βαφτίστηκε στο όνομα της αδικοχαμένης Κατίγκως, της δεκαπεντάχρονης, πεντάμορφης κεντήστρας. Πέρα απ’ τη θέληση όμως, τις διαθήκες, τις τροχοπέδες, τις παρακαταθήκες και τις μάταιες επιθυμίες των μεγάλων, τις αξίες και τα φαινόμενα, η Κάκια (της έδειχνε από τότε ότι είχε κάτι το ανάποδο στον χαρακτήρα, κάτι το αγύριστο, το τσουχτερό, το επίμονο, το υστερικό) παρέμεινε ανυποχώρητη, αδύνατον να τη φωνάζουν με το όνομα της νεκρής, Κατίγκω, κι αν επιμένουν να τη φωνάζουν, αυτή δεν θα τους ακούει, θα απουσιάζει, θα κλείνει με βουλοκέρι τ’ αυτιά της. Θα την τιμάει την αδικοχαμένη θεία της, θα αφήνει λουλουδάκια στο μνήμα της, αλλά το όνομά της δεν το θέλει, ούτε τη μοίρα της. Ούτε και τα άλλα υποκοριστικά ή επίσημα θέλει. Ο λόγος όμως τώρα για τη γιαγιά της, απ’ τη μεριά της μάνας της. Το πιο σωστό, το πιο στρωτό, το υπολογισμένο με αλάνθαστη ακρίβεια σκαρί, το μετρημένο μπόι, λυγερή, καστανή, καστανά μελιά ματάκια, καστανά σγουρά και τα μαλλιά της, με ωραίες, μπουκαλάτες γάμπες, ολόγλυκο χαμόγελο με λακκάκια στο πιγούνι και στα μάγουλα. Η πιο γλυκιά ομορφιά, η εκ μητρός γιαγιά της, η πιο συνηθισμένη ομορφιά και η πιο σθεναρή, αν και τη γνώρισε καμπουριασμένη, ίσως και λίγο κουφή, και λίγο τυφλή, την κλωστή πάντως δεν μπορούσε να την μπελονιάσει. Αυτή ήταν η πρώτη, η αγαπημένη γιαγιά της. Και όλο την άκουγε στον ύπνο της, στο όνειρό της, να παραπονιέται σαν να παραμιλάει σ’ έναν άντρα, μπορεί να ήταν και ο Γιωργάκης, ο άντρας της, αλλά μπορεί και ο μικρός γιος της ο Παναγιώτης, αυτός που θα γινόταν γιατρός, ακόμη και ο μεγάλος, ο ξεροκέφαλος, αυτός που θα γινόταν λογιστής, ευτυχώς, πατέρα δεν είχε πια η γιαγιά μου να τη μαλώνει. Σκέψου το όμως ότι μπορεί μια γυναίκα από τον πατέρα και τον αδελφό και τον άντρα και τον γιο να περάσει και στην επικράτεια του εγγονού, συμβαίνουν αυτά, σπρωξιές και κλάματα. Κι έκλαιγε με λυγμούς στον ύπνο της η γιαγιά, μα γιάντα με μαλώνεις, εγώ που σ’ έχω κορόνα στο κεφάλι μου, που σε δοξάζω. Κι έπειτα άρχιζε ο καβγάς τους, δεν είχε ακούσει ούτε και είχε καταλάβει ακριβώς τι της καταμαρτυρούσε, ντροπή σου, μόνο, ντροπή, άκουγε αγανακτισμένη τη φωνή της γιαγιάς, ξέχασες την αγάπη που μου είχες, που ήθελες να με κλέψεις απ’ την πολλή σου την αγάπη, ξέχασες που ήμουν η μοσχομυριστή σου, και τώρα τι; σκέφτηκες ποτέ το ξινό σάπιο στόμα σου, αναρωτήθηκες ποτέ πώς κι εγώ σε αντέχω; Κι αμέσως έπειτα από τα πικρά λόγια της γιαγιάς καταλάβαινε η Κάκια ότι ο καβγάς είχε κινήσει ανάμεσα στον παππού και τη γιαγιά, καμία ανάμειξη δεν είχαν τα αγόρια τους, κι αυτή ήταν αγέννητη, αλλά τους άκουγε ολοκάθαρα να τρώγονται σαν εχθροί.